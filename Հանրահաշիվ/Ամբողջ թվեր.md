---
title: Ամբողջ թվեր
tags:
  - հանրահաշիվ
  - տեսություն
difficulty: "?"
ioi-freq: "?"
oi-freq: "?"
contributors:
  - <a href="https://codeforces.com/profile/erankyun">Համլետ Պետրոսյան</a>
---

## Բաժանում և մնացորդով բաժանման թեորեմը

#### Սահմանում 1

Եթե ամբողջ թիվը կարելի է ներկայացնել $a = bk$ տեսքով, որտեղ $0 \neq b,\ k \in \mathbb{Z}$, ապա ասում են, որ $b$ թիվը հանդիսանում է $a$ թվի բաժանարար, կամ $b$ թիվը բաժանում է $a$ թիվը (կամ էլ՝ $a$ բաժանվում է $b$ թվի վրա, կամ $a$ թիվը պատիկ է $b$ թվին)։

Մաթեմատիկական սիմվոլներով տրված սահմանումն արտահայտվում է այսպես՝ $a\ \vdots\ b$ ($a$ թիվը բաժանվում է $b$ թվի վրա) կամ $b \mid a$ ($b$ թիվը բաժանում է $a$ թիվը)։ Եթե $b$ թիվը չի բաժանում $a$ թիվը, ապա այդ փաստը նշանակվում է $b \nmid a$ տեսքով։

---

#### Հատկություն 1

Եթե $a$ թիվը պատիկ է $m$ թվին և $m$ թիվը պատիկ է $b$ թվին, ապա $a$ թիվը պատիկ է $b$ թվին։
: **_Ապացույց։_** Եթե $m$ թիվը պատիկ է $b$ թվին, ապա $m = bk$, որտեղ $k \in \mathbb{Z}$: Եթե $a$ թիվը պատիկ է $m$ թվին, ապա $b = ml$, որտեղ $l \in \mathbb{Z}$, հետևաբար $b = ml = bk \cdot l = b \cdot kl$, որտեղ $kl \in \mathbb{Z}$: Ստացանք, որ $a$ թիվը պատիկ է $b$ թվին։ $\blacksquare$

---

#### Հատկություն 2

Եթե $k + l + \ldots + n = p + q + \ldots + s$ տեսքի հավասարությունում բոլոր անդամների նկատմամբ, բացի որևէ մեկից, հայտնի է, որ նրանք պատիկ են $b$ թվին, ապա այդ միակ անդամը նույնպես պատիկ է $b$ թվին:
: **_Ապացույց։_** Առանց ընդհանրության կորուստի կարող ենք համարել, որ այդ անդամը $k$-ն է։ Հայտնի է, որ գոյություն ունեն $l', \ldots, n', p', q', \ldots, s' \in \mathbb{Z}$ թվեր այնպիսին, որ $l = l'b, \ldots, n = n'b, p = p'b, q = q'b, \ldots, s = s'b$։ Հետևաբար, $k =$ $p + q + \ldots + s - (l + \ldots + n) =$ $p'b + q'b + \ldots + s'b - l'b - \ldots - n'b =$ $(p' + q' + \ldots + s' - l' - \ldots - n') \cdot b$, ինչից էլ հետևում է, որ $k$-ն պատիկ է $b$-ին։ $\blacksquare$

---

#### Թեորեմ (մնացորդով բաժանման թեորեմը)

Ցանկացած $a$ ամբողջ թիվ $b$ դրական ամբողջ թվի միջոցով ներկայացվում է $$a = bq + r,\ 0 \leq r < b$$տեսքով, որտեղ $q, r \in \mathbb{Z}$, և այդ ներկայացումը միակն է:
: **_Ապացույց։_** Վերցնելով $bq$-ն հավասար՝ $a$ թիվը չգերազանցող $b$ թվի ամենամեծ պատիկին՝ կստանանք $a$ թվի մեկ այդպիսի ներկայացում: Ենթադրելով նաև, որ $a = bq_1 + r_1,\ 0 \leq r < b,$ կստանանք $0 = b(q - q_1) + (r - r_1)$, որտեղից հետևում է (ըստ [Հատկություն 2](#հատկություն-2)-ի), որ $(r - r_1)$-ը պատիկ է $b$ թվին: Վերջինս հնարավոր է միայն, երբ $r - r_1 = 0$, քանի որ $|r - r_1| < b$: Ուստի $r = r_1$, որից հետևում է նաև $q = q_1$ հավասարությունը: $\blacksquare$

Մնացորդով բաժանման թեորեմում $a = bq + r,\ 0 \leq r < b$, ներկայացման մեջ $a$ թիվը կոչվում է **բաժանելի**, $b$ թիվը՝ **բաժանարար**, $q$ թիվը՝ (ոչ լրիվ) **քանորդ**, իսկ $r$ թիվը՝ **մնացորդ**:

---

#### Հատկություն 3

Յուրաքանչյուր $a$ և $b (b > 1)$ դրական ամբողջ թվերի համար գոյություն ունեն միարժեքորեն որոշվող այնպիսի $c_0, c_1, \ldots, c_k$ ամբողջ թվեր, որ $$a = c_kb^k + c_{k - 1}b^{k - 1} + \ldots + c_1b + c_0,$$որտեղ $0 \leq c_i < b,\ i = 0, 1, \ldots, k$, և $c_k \neq 0$:
: **_Ապացույց։_** Մնացորդով բաժանման թեորեմից հետևում է, որ $a = bq_1 + c_0$, որտեղ $0 \leq c_0 < b$ և $q_1 = \frac{a - c_0}{b} < a$: Եթե $q_1 \geq b$, ապա նորից մնացորդով բաժանման թեորեմի համաձայն՝ $q_1 = bq_2 + c_1$, որտեղ $0 \leq c_1 < b$ և $q_2 < q_1$: Եթե $q_2 \geq b$, ապա, շարունակելով նշված եղանակով, ստանում ենք $$q_1 > q_2 > \ldots$$դրական ամբողջ թվերի նվազող հաջորդականությունը, որն անվերջ լինել չի կարող: Այսինքն գոյություն կունենա այնպիսի $k$ համար, որի դեպքում՝ $q_k < b$, իսկ $q_{k - 1} \geq b$: Այսպիսով հանգում ենք հետևյալ համակարգին՝ $$
\begin{gather}
a = bq_1 + c_0, \\
q_1 = bq_2 + c_1, \\
\ldots\ = \ldots\ \ldots, \\
q_{k-2} = bq_{k - 1} + c_{k - 2}, \\
q_{k-1} = bq_{k} + c_{k - 1}, \\
q_{k} = b \cdot 0 + c_{k}:
\end{gather}$$Հետևաբար $q_k \neq 0$, որովհետև հակառակ դեպքում կունենայինք $c_{k - 1} = q_{k - 1} \geq b$ հակասությունը: Այժմ գրված համակարգից արտաքսելով $q_k, q_{k - 1}, \ldots, q_{1}$ բնական թվերը՝ կստանանք, որ $$a = c_kb^k + c_{k - 1}b^{k - 1} + \ldots + c_1b + c_0,$$որտեղ $0 \leq c_i < b,\ i = 0, 1, \ldots, k$, և $c_k \neq 0$:

: Մնում է ապացուցել վերլուծության $c_i$ գործակիցների միակությունը: Դիցուք ունենք նաև հետևյալ վերլուծությունը. $$a = d_lb^l + d_{l - 1}b^{l - 1} + \ldots + d_1b + d_0,$$որտեղ $0 \leq d_i < b,\ i = 0, 1, \ldots, l$ և $d_l \neq 0$: Քանի որ առաջին և երկրորդ վերլուծություններից կունենանք $$\begin{gather}
a = bx + c_0, \\
a = by + d_0, \\
\end{gather}$$հավասարությունները, ապա $c_0 = d_0$ (ըստ [մնացորդով բաժանման թեորեմի](#թեորեմ-մնացորդով-բաժանման-թեորեմը)): Այնուհետև $$\begin{gather}
\frac{a - c_0}{b} = bu + c_1, \\
\frac{a - c_0}{b} = bv + d_1, \\
\end{gather}$$ ուստի $c_1 = d_1$, և այսպես շարունակ: Ի վերջո ստանում ենք $c_i = d_i$ բոլոր $i$-երի համար, որից էլ $l = k$: $\blacksquare$

$a = c_kb^k + c_{k - 1}b^{k - 1} + \ldots + c_1b + c_0,$ ներկայացումը կոչվում է $a$ բնական թվի ներկայացում $b$-ական համակարգում և համառոտ գրվում է $$a = (c_kc_{k-1} \ldots c_1c_0)_b$$տեսքով, որտեղ $c_0, c_1, \ldots, c_k$ թվերը կոչվում են այդ **ներկայացման գործակիցներ**, իսկ $k$՝ **ներկայացման երկարություն**:

**_Oրինակ:_** 2-ական համակարգում 43 թիվը ներկայացվում է հետևյալ կերպ․ $$43 = (101011)_2,$$որովհետև $43 = 1 \cdot 2^{5} + 0 \cdot 2^{4} + 1 \cdot 2^{3} + 0 \cdot 2^{2} + 1 \cdot 2 + 1$, իսկ 3-ական համակարգում՝ $$43 = (1121)_3,$$որովհետև $43 = 1 \cdot 3^3 + 1 \cdot 3^2 + 2 \cdot 3 + 1$:

## Թվերի ամենամեծ ընդհանուր բաժանարար, Էվկլիդեսի ալգորիթմը

#### Սահմանում (ամենամեծ ընդհանուր բաժանարար)
Կամայական ամբողջ թիվ, որը միաժամանակ բաժանում է $a$ և $b$ ամբողջ թվերը, կոչվում է նրանց **ընդհանուր բաժանարար**։ Ընդհանուր բաժանարարներից ամենամեծը կոչվում է $a$ և $b$ թվերի **ամենամեծ ընդհանուր բաժանարար (Greatest Common Divisor)** և նշանակվում է $\gcd(a, b)$ գրությամբ (որոշ գրականություններում նաև $(a, b)$ գրությամբ): Եթե $\gcd (a, b) = 1$, ապա $a$ և $b$ թվերը կոչվում են **փոխադարձաբար պարզ թվեր**։

---

#### Էվկլիդեսի ալգորիթմը
Դիցուք անհրաժեշտ է որոշել $a$ և $b$ ($a, b > 0$) թվերի ամենամեծ ընդհանուր բաժանարարը։ $b \mid a$ դեպքում $\gcd (a, b) = b$, քանի որ $b$-ից մեծ թվերը $b$-ն չեն բաժանի, հետևաբար ընդհանուր բաժանարար չեն։ Այժմ $b \nmid a$։ $a$ թիվը բաժանենք $b$-ի վրա, քանորդը նշանակենք $q$, իսկ մնացորդը՝ $r$. $$a = bq + r,\ 0 \leq r < b:$$Այս հավասարությունից հետևում է, որ $a$ և $b$ թվերի յուրաքանչյուր բաժանարար բաժանում է նաև $r$-ը, հետևաբար $b$ և $r$ թվերի ընդհանուր բաժանարար է, մասնավորապես $\gcd(a, b) = \gcd(b, r)$։ Ճիշտ նույն ձևով, եթե $b = rq_1 + r_1,\ 0 \leq r_1 < r$, ապա $$\gcd(a, b) = \gcd(b, r) = \gcd(r, r_1):$$Գրենք հետևյալ հավասարությունները․ $$\begin{gather}
a = bq + r,\ 0 \leq r < b, \\
b = rq_1 + r_1,\ 0 \leq r_1 < r, \\
r = r_1q_2 + r_2,\ 0 \leq r_2 < r_1, \\
r_1 = r_2q_3 + r_3,\ 0 \leq r_3 < r_2, \tag{1.1} \\
\ldots\ \ldots\ \ldots \\
r_{n - 1} = r_nq_{n + 1} + r_{n + 1},\ 0 \leq r_{n + 1} < r_n, \\
r_n = r_{n + 1}q_{n + 2}:
\end{gather}$$Այս հավասարությունների թիվը վերջավոր է․ դա հետևում է նրանից, որ $b, r, r_1, \ldots$ հաջորդականությունը նվազող է, իսկ անդամները՝ դրական։ Այսպիսով՝ $$\gcd(a, b) = \gcd(b, r) = \gcd(r, r_1) = \ldots = \gcd(r_{n}, r_{n + 1}) = r_{n + 1}:$$Այստեղից $a$ և $b$ թվերի ամենամեծ ընդհանուր բաժանարարը հավասար է Էվկլիդեսի ալգորիթմում վերջին՝ զրոյից տարբեր $r_{n + 1}$ մնացորդին։ 

Այժմ $(1.1)$ հավասարումներից բոլոր մնացորդները, բացի վերջին ոչ զրայական $r_{n + 1}$ մնացորդից, կստանանք $$ax + by = r_{n + 1}$$տեսքի հավասարություն, որտեղ $x$ և $y$ ամբողջ թվեր են, կամ որ նույնն է $$ax + by = \gcd(a, b)$$տեսքի հավասարություն։ Վերջինս նշանակում է, որ $a$ և $b$ թվերի ու նրանց $\gcd(a, b)$ ամենամեծ ընդհանուր բաժանարարի միջև գոյություն ունի գծային կախվածություն։ 

---

#### Հատկություն 4
Որպեսզի $a$ և $b$ ամբողջ թվերը լինեն փոխադարձաբար պարզ, անհրաժեշտ է և բավարար, որ գոյություն ունենան այսպիսի $x$ և $y$ ամբողջ թվեր, որ $ax + by = 1$:
: ***Ապացույց։*** Անհրաժեշտությունը բխում է Էվկլիդեսի ալգորիթմից։ Բավարարությունը բխում է [Հատկություն 2](#հատկություն-2)-ից, որից հետևում է, որ $a$-ի և $b$-ի ընդհանուր բաժանարարը բաժանում է նաև $1$-ը, այսինքն հավասար է $1$-ի: $\blacksquare$

---

#### Թեորեմ 2
Եթե $\gcd(a, b) = 1$ և $ac\ \vdots\ b$, ապա $c\ \vdots\ b$:
: ***Ապացույց։*** Եթե $\gcd(a, b) = 1$, ապա գոյություն ունեն այնպիսի $x$ և $y$ ամբողջ թվեր, որ $ax + by = 1$: Այս հավասարության երկու կողմը բազմապատկելով $c$ թվով՝ կստանանք $acx + bcy + c$ հավասարությունը, որից հետևում է, որ եթե $ac\ \vdots\ b$, ապա անհրաժեշտ է որ $c$ թիվը բաժանվի $b$ թվի վրա:

---

#### Սահմանում (պարզ և բաղադրյալ թվեր)
Դրական ամբողջ $p$ թիվը կոչվում է **պարզ**, եթե նա ունի ճիշտ երկու դրական բաժանարար՝ $1$ և $p$ (1 թիվը պարզ չէ)։ Հակառակ դեպքում թիվը կոչվում է **բաղադրյալ**։

---

#### Թեորեմ 3
Եթե $ab$ արտադրյալը բաժանվում է $p$ պարզ թվի վրա, ապա $a$ և $b$ թվերից առնվազն մեկը պետք է բաժանվի $p$ պարզ թվի վրա:
: ***Ապացույց։*** Ենթադրենք $p \mid a$: Այդ դեպքում թեորեմը ճիշտ է: Դիցուք $p \nmid a$: Այդ դեպքում, քանի որ $p$ թիվը պարզ է, ապա $\gcd(a, p) = 1$: Հետևապես, նախորդ թեորեմի համաձայն, $b$ թիվը բաժանվում է $p$ թվի վրա: $\blacksquare$

---

#### Թեորեմ 4
Եթե $a_1a_2 \ldots a_n$ արտադրյալը բաժանվում է $p$ պարզ թվի վրա, ապա $a_1,a_2,\ldots,a_n$ թվերից առնվազն մեկը պետք է բաժանվի $p$ պարզ թվի վրա:
: ***Ապացույց։*** Օգտվենք մաթեմատիկական ինդուկցիայի մեթոդից։ Ինդուկցիայի հիմքի համար դիտարկենք $n = 1$ և $n = 2$ դեպքերը։ $n = 1$ դեպքում տրված արտահայտությունը հանգում է նույնության։ $n = 2$ դեպքում թեորեմը ճիշտ է ըստ նախորդ թեորեմի։ Այժմ համարենք, որ $n = k$ դեպքի համար թեորեմը ճիշտ է։ Կատարենք ինդուկցիոն քայլ և դիտարկենք $n = k + 1$ դեպքը։ Եթե $a_1a_2 \ldots a_k$ նշանակենք $h$, կստացվի, որ $a_1a_2 \ldots a_ka_{k + 1} = ha_{k + 1}$: Եթե $p \mid a_{k + 1}$, ապա թեորեմը ճիշտ է։ Այժմ $p \nmid a_{k + 1}$, բայց $p \mid ha_{k + 1}$: Ըստ նախորդ թեորեմի $p \mid h$, այսինքն $p \mid a_1a_2 \ldots a_k$: Քանի որ $n = k$ դեպքի համար թեորեմը ճիշտ էր, ապա $a_1, a_2, \ldots, a_k$ թվերից որևէ մեկը բաժանվում է $p$ պարզ թվի վրա։ Ստացանք, որ թեորեմը ճիշտ է նաև $n = k + 1$ դեպքի համար։ Մաթեմատիկական ինդուկցիայից ստացանք, որ թեորեմը ճիշտ է կամայական $n \in \mathbb{N}$ համար։ $\blacksquare$

---

#### Սահմանում (ամենափոքր ընդհանուր բազմապատիկ)
Կամայական ամբողջ թիվ, որը պատիկ է վերջավոր քանակությամբ տրված ոչ զրոյական ամբողջ թվերից յուրաքանչյուրին, կոչվում է նրանց **ընդհանուր բազմապատիկ**: Ամենափոքր դրական ընդհանուր բազմապատիկը կոչվում է տրված թվերի **ամենափոքր ընդհանուր բազմապատիկ (Least Common Multiple)**: Պարզ է, որ $a$ թվի բազմապատիկներն ունեն $ak$ տեսքը, որտեղ $k \in \mathbb{Z}$: $a$ և $b$ թվերի ամենափոքր ընդհանուր բազմապատիկն ընդունված է նշանակել $\text{lcm} (a, b)$ տեսքով (որոշ գրականություններում նաև $[a, b]$ գրությամբ):

---

#### Թեորեմ 5
Կամայական $a$ և $b$ դրական ամբողջ թվերի համար $$\gcd(a, b) \cdot \text{lcm} (a, b) = ab:$$
: ***Ապացույց:*** Դիցուք $M$ հանդիսանում է $a$ և $b$ թվերի որևէ ընդհանուր բազմապատիկ։ այդ դեպքում կարող ենք գրել $M = ak$, ինչպես նաև $M\ \vdots\ b$ կամ $ak\ \vdots\ b$: Ենթադրենք $\gcd(a, b) = d$: Այդ դեպքում $a = a_1d$ և $b = b_1d$, որտեղ $\gcd(a_1, b_1) = 1$, կստանանք, որ $$\frac{ak}{b} = \frac{a_1dk}{b_1d} = \frac{a_1k}{b_1} \in \mathbb{Z}:$$Ուստի $k = b_1t$ (քանի որ $\gcd(a_1, b_1) = 1$), բայց $b_1 = \frac{b}{d}$, հետևապես, $$k = \frac{b}{d}\ \text{և}\ M = ak = \frac{ab}{d}t:$$$M$ հանդիսանում է $a$ և $b$ թվերի որևէ ընդհանուր բազմապատիկ և որպեսզի այս լինի ամենափոքրը, անհրաժեշտ է, որ $t = 1$: Այսպիսով $\text{lcm} (a, b) = \frac{ab}{d}$, բայց $\gcd(a, b) = d$, հետևաբար $\gcd(a, b) \cdot \text{lcm} (a, b) = ab$: $\blacksquare$ 

---

## Թվաբանության հիմնական թեորեմը

շուտով

## Թվային ֆունկցիաներ

շուտով

## Բաղդատումներ, Մնացքների մասին չինական թեորեմը

շուտով

## Հղումներ
- Վ․ Պ․ Գաբրիելյան, «*Հանրահաշիվ և վերլուծական երկրաչափություն, ուսումնամեթոդական ձեռնարկ*», Երևան, ԵՊՀ հրատարակչություն, 2011թ․, ISBN 978-5-8084-1490-7
